# TEMEL YAŞAM DESTEĞİ DERS NOTU

**Doç. Dr. Aykut Çağlar**
Çocuk Acil Bilim Dalı

---

## RESÜSİTASYONUN TARİHÇESİ

Resüsitasyon (canlandırma) bilimi son 40 yılda sürekli gelişim göstermiştir. 1983 yılında ilk ulusal pediatrik resüsitasyon konferansı düzenlenmiştir. 1986 yılında American Heart Association (AHA) tarafından ilk pediatrik resüsitasyon kılavuzu yayınlanmıştır. 2000 yılında ILCOR (International Liaison Committee on Resuscitation) tarafından ilk uluslararası resüsitasyon kılavuzu oluşturulmuştur. Sonrasında 2005, 2010, 2015, 2020 yıllarında güncellemeler yapılmıştır. 2010 yılında önemli bir değişiklik olarak ABC sırasının CAB olarak değiştirilmesi gündeme gelmiştir. En son 2023 ve 2025 yıllarında güncellemeler yapılmış ve kılavuzlar revize edilmiştir.

---

## ULUSLARARASI RESÜSİTASYON KURULUŞLARI

ILCOR (International Liaison Committee on Resuscitation) çatı organizasyonu olarak dünya çapında resüsitasyon standartlarını belirlemektedir. Bu organizasyona şu kuruluşlar dahildir:

- American Heart Association (AHA)
- Inter American Heart Foundation
- European Resuscitation Council
- Heart and Stroke Foundation of Canada
- Resuscitation Councils of Asia
- Resuscitation Councils of Southern Africa
- Australian and New Zealand Committee on Resuscitation

Bu kuruluşlar birleşimleriyle global resüsitasyon standartlarını oluşturur ve düzenli olarak güncellerler.

---

## YAŞAM KURTARMA ZİNCİRİ

Yaşam kurtarma zinciri, kardiyak arrest durumunda hayat kurtarma şansını artırmak için uygulanması gereken adımlar dizisidir. 2020 ve 2025 American Heart Association kılavuzları bu zincirin tüm halkalarının önemini vurgulamaktadır. Zincirdeki her halka bir önceki ve bir sonraki halka ile bağlantılıdır ve zincirin gücünü en zayıf halka belirler.

---

## YAŞ GRUPLARI

Resüsitasyon uygulamalarında yaş gruplarının doğru belirlenmesi önemlidir:

**Yenidoğan:** Yaşamın ilk 28 günü (ilk ay) kapsar.

**Süt Çocuğu:** Birinci aydan ilk yılın sonuna (12 ay) kadar olan dönemi kapsar.

**Çocuk:** 1 yaşından ergenliğe kadar olan dönemi kapsar.

**Ergenlik:** Kızlarda meme gelişimi, erkeklerde aksiller kıllanma başlamasıyla tanımlanır.

**Erişkin:** Ergenlik döneminden itabaren olan bireylerdir.

---

## EPİDEMİYOLOJİ

Çocuklarda kardiyak arrestin gelişimi erişkinlerden farklıdır. Çocuklarda arrestin temel nedeni solunum yetmezliği ve dolaşım bozukluklarıdır. Erişkinlerde olduğu gibi primer kalp sorunlarına bağlı kardiyak arrest çocuklarda nadirdir.

### Çocuklarda Kardiyak Arreste Yol Açabilecek Kardiyak Nedenler:

- Pre-operatif ve post-operatif konjenital kalp hastalıkları
- Hipertrofik kardiyomyopati
- Aberan koroner arter anomalileri
- Uzun QT sendromu
- Kritik aort stenozu

### Çocuklarda Kardiyak Arreste En Sık Yol Açan Nedenler:

**Enfeksiyonlar:** Pnömoni, sepsis gibi ağır enfeksiyonlar solunum yetmezliğine ve şoka yol açarak arreste neden olabilir.

**Travma:** Kafa travması, toraks travması, çoklu travma gibi durumlar hayati tehdit oluşturabilir.

**Zehirlenmeler:** Kazara veya kasıtlı olarak zehirli madde alımı kardiyak arreste yol açabilir.

**Suda Boğulma:** Suyun aspirasyonu solunum yetmezliğine neden olur.

**Duman İnhalasyonu:** Yangın sırasında duman solunması solunum yetmezliğine yol açar.

**Astım:** Ağır astım atağı tedavi edilmezse solunum arreste dönüşebilir.

**Nöbetler:** Uzun süren veya ard arda tekrarlayan nöbetler hipoksiye yol açabilir.

**Ateşli Silah Yaralanmaları:** Özellikle toraks ve kafa bölgesi yaralanmaları.

**Ani Bebek Ölüm Sendromu:** Henüz tam olarak açıklanamayan ani bebek ölümleridir.

---

## TEMEL YAŞAM DESTEĞİ (TYD) BASAMAKLARI

Temel yaşam desteği üç ana basamaktan oluşur:

**A (Airway):** Havayolunun açılması. Dilin geriye kayarak havayolunu tıkaması önlenir.

**B (Breathing):** Solunumun sağlanması. Ağızdan ağıza veya balon-maske ile solunum desteği verilir.

**C (Circulation):** Dolaşımın sağlanması. Göğüs kompresyonları ile kalbin pompalanması desteklenir.

---

## KENDİNİZİN VE ÇOCUĞUN GÜVENLİĞİNİ SAĞLAYIN

Resüsitasyona başlamadan önce mutlaka çevre güvenliğini sağlamanız gerekir. Sadece gerekli ise çocuğu bir yerden başka bir yere taşıyın. Örneğin yangın alanından uzaklaştırma, trafik kazasında yoldaki bebeği kaldırıma alma gibi. Kurtarıcı için enfeksiyon bulaşma riski nedeniyle enfeksiyondan koruyucu genel koruma önlemlerini alın. Eldiven, biyobariyer (maske veya yüz siperi) gibi koruyucu ekipmanlar kullanın.

---

## ÇOCUĞUN UYARILARA YANIT VERİP VERMEDİĞİNİ KONTROL EDİN

Çocuğun bilinci açık mı diye kontrol edin. Çocuğa yüksek sesle seslenin, yanıt yoksa hafifçe dokunarak veya vurarak yanıtını değerlendirin.

Yaralanma var mı? Boyutu nedir? diye değerlendirin. Spinal travma şüphesi varsa gereksiz hareketlerden kaçının.

Eğer birden fazla kişi varsa bir kişi 112'yi aramalı, aynı zamanda boyun omurlarının sabitlenmesi için yardımcı olmalıdır.

Solunum sıkıntısı varsa hava yolunun açıklığını sağlayın ve en rahat ettiği pozisyonda tutun.

---

## ACİL SİSTEMİNİN AKTİVE EDİLMESİ

Acil sistemin ne zaman ve nasıl aktive edileceği durum ve kurtarıcı sayısına göre değişir.

### İki Kişi Varsa:

Bir kişi kardiyopulmoner resüsitasyona (KPR) başlarken diğeri acil sistemini aktive edecek.

### Tek Kişi Varlığında:

**Ani kollaps gözlendi ise** önce acil sistem aktive edilecek. Otomatik eksternal defibrilatör (OED) veya defibrilatör getirilecek. Çünkü ani kollaps genellikle kardiyak nedenli olabilir.

**Uyarılara yanıtsız halde bulunan çocuklarda ve hipoksi (asfiksi)ye bağlı arrest gelişen hastalarda**, cep telefonu ile 112 aranırken aynı anda KPR'ye başlanılacak. Çünkü bu durumlarda hemen resüsitasyon başlamak hayati öneme sahiptir.

---

## TEK KURTARICI TEMEL YAŞAM DESTEĞİ ALGORİTMASI

1. Alan güvenliğini sağlayın.

2. Kazazede yanıtsız mı kontrol edin. Yardım için bağırın.

3. Cep telefonu ile 112'yi arayın (mümkünse eller serbest mod kullanarak).

4. Aynı anda nabız kontrolü ve solunumu değerlendirin. Maksimum 10 saniye süreyle kontrol edin. Solunum yok veya sadece gasping (nefes çekme çabaları) var mı bakın.

### Solunum normal ve nabız var:
- Kazazedeyi gözleyin. 112 gelene dek gözlem yapın.

### Solunum anormal ve nabız var:
- 2-3 saniyede bir soluk verin, dakikada yaklaşık 20-30 solunum yapın.
- Eğer yeterli oksijen ve ventilasyona rağmen perfüzyon kötü ve nabız 60 vurunun altında ise göğüs kompresyonuna başlayın.
- Her 2 dakikada bir nabız kontrolü yapın, nabız yoksa KPR'ye geçin.
- 2 dakika sonunda henüz aramamışsanız 112'yi arayın.

### Solunum anormal/yok ve nabız yok:
- Şahit olunmuş ani kardiyak arrest ise 112'yi arayın ve OED'yi ayarlayın.
- Kompresyona başlayın. Tek kişi olduğu için 30:2 oranında (30 göğüs kompresyonu, 2 solunum) uygulayın.
- İki dakika sonra, henüz aramadıysanız 112'yi arayın ve OED/defibrilatör isteyin.
- OED gelince hemen kullanın.

### OED ritim analizi:
- Şoklanabilir ritim mi diye kontrol edin.
- **Evet ise:** 1 şok verin, hemen KPR'ye başlayın (2 dakika). İleri yaşam desteğine ulaşılıncaya kadar devam edin.
- **Hayır ise:** KPR'ye devam edin (2 dakika). Her 2 dakikada bir ritim kontrolü yapın. İleri yaşam desteğine ulaşılıncaya kadar devam edin.

---

## İKİ KURTARICI TEMEL YAŞAM DESTEĞİ ALGORİTMASI

1. Alan güvenliğini sağlayın.

2. Kazazede yanıtsız mı kontrol edin. Yardım için bağırın.

3. İlk kurtarıcı kazazedenin yanında kalır. İkinci kurtarıcı 112'yi arar, OED ve acil ekipman sağlar.

4. Aynı anda nabız kontrolü ve solunumu değerlendirin (maksimum 10 saniye). Solunum yok veya gasping var mı bakın.

### Solunum anormal ve nabız var:
- 2-3 saniyede bir soluk verin, dakikada 20-30 solunum.
- Eğer yeterli oksijen ve ventilasyona rağmen perfüzyon kötü ve nabız 60'ın altında ise göğüs kompresyonuna başlayın.
- Her 2 dakikada bir nabız kontrolü yapın.

### Solunum normal ve nabız var:
- 112 gelene dek gözleme devam edin.

### Solunum anormal/yok ve nabız yok:
- Tek kurtarıcı varken 30:2 göğüs kompresyonu ve solunum oranında başlayın.
- İkinci kurtarıcı gelince **15:2** olacak şekilde devam edin. (Çocuklarda iki kurtarıcı varsa 15:2 oranı kullanılır.)
- İki dakika sonra, henüz aramadıysanız 112'yi arayın, OED/defibrilatör isteyin.
- OED gelince hemen kullanın.

### OED ritim analizi yapın:
- Şoklanabilir ritim var mı?
- **Evet ise:** 1 şok verin, hemen KPR başlayın (2 dakika). İleri yaşam desteğine ulaşılıncaya kadar devam edin.
- **Hayır ise:** KPR'ye devam edin (2 dakika). Her 2 dakikada bir ritim kontrolü yapın.

---

## TELEFONDA 112'YE VERİLECEK BİLGİLER

112'yi aradığınızda aşağıdaki bilgilerin verilmesi yararlı olacaktır:

- **Olay yerinin adresi:** Acil ekibin en kısa sürede size ulaşması için net adres verin.
- **Olayın niteliği:** Trafik kazası, yanık, boğulma, solunum sıkıntısı gibi.
- **Çocukların sayısı:** Kaç kişi yaralanmış veya etkilenmiş.
- **Çocuğun/çocukların durumu:** Bilinç durumu, solunum var mı, nabız var mı gibi.
- **Verdiğiniz yardım hakkında bilgi:** KPR yapılıyor mu, solunum desteği veriliyor mu gibi.
- **Karşı taraftan istenen diğer bilgiler:** Operatörün sorduğu ek sorulara cevap verin.

---

## RAHATLATMA POZISYONU

Solunumu var ve yeterli olan ancak bilinci kapalı olan çocuklarda rahatlatma pozisyonu uygulanır. Bu pozisyonun amaçları:

- Hava yolunun açıklığını idame ettirmek.
- Servikal vertebra stabilitesini sağlamak.
- Çıkıntılı kemiklere ve sinirlere olan baskıyı önlemek.
- Çocuğun solunumunu ve rengini gözlemek.
- Çocuğa girişim yapılabilmesini sağlamak.

Eğer baş veya boyunda travma şüphesi varsa boyun bölgesi sabitlenerek sırt üstü pozisyonunda tutulmalıdır.

**2025 kılavuzuna göre:** "Bilinç azalmış ama nefes alan her çocuk - travma yoksa - yan yatırılır. Baş nötral, ağız aşağı, solunum her an izlenir."

---

## HAVAYOLUNUN AÇILMASI

Sert, düz bir yüzeye sırt üstü yatırıldıktan sonra havayolu açılır. Havayolunu açmak için kullanılan yöntemler:

1. Havayolunu rahatlatma pozisyonu (koklama pozisyonu)
2. Baş geri-çene yukarı manevrası
3. Çene itme manevrası

### Havayolunu Rahatlatma Pozisyonu:

**2 yaşın altında (süt çocuğu):**
- Oksipal çıkıntı boynun fleksiyonuna neden olur, bu da havayolunu tıkayabilir.
- Omuzun altına bir havlu konularak hava yolu açıklığı sağlanır.

**2 yaşın üstünde (çocuk):**
- Boyun fleksiyonu havayolunu tıkayabilir.
- Başın altına bir havlu konularak hava yolu açıklığı sağlanır.

### Baş Geri-Çene Yukarı Manevrası:

Halktan kişiler travma hastalarında da bu manevrayı uygulayacak. Tek el ile çene hafifçe kaldırılır, diğer el ile alın geriye doğru itilir. Böylece dil ileri kayar ve havayolu açılır.

### Çene İtme Manevrası (Servikal Travma Şüphesi Varsa):

Sağlık çalışanları bu manevrayı kullanır. Eller yüzün her iki yanına yerleştirilir ve çene, parmaklar ile çene açısından yukarı doğru itilir. Bu manevra ile çene ve dil ileri doğru kayar ve boyunda harekete neden olmadan havayolu açılır.

Uyarılara yanıtsız halde bulunan travmalı olgularda öncelikle havayolu açıklığı sağlanmalıdır. Çene itme manevrası havayolu açıklığını sağlamada yetersiz kalıyorsa hafif ekstansiyon uygulayarak baş geri çene yukarı manevrası yapılabilir. İki kişi varsa bir kişi servikal bölgeyi sabitlemelidir.

---

## SOLUNUMUN DEĞERLENDİRİLMESİ

Solunum desteği başlanması gereken durumlar:

- Hasta yanıtsız
- Solunum eforu yok
- Gasping yapıyorsa (solunum yok ama nefes çekme çabaları var)
- Nabız 60'ın üzerinde ama solunum yetersizse: Her 2-3 saniyede bir solunum olmak üzere dakikada 25-30 solunum uygulanır. Her 2 dakikada bir nabız kontrolü yapılır.

---

## SOLUNUM DESTEĞİ NASIL VERİLİR

Solunum desteği verirken dikkat edilmesi gereken noktalar:

- **Göğsü kaldıracak tidal volümü oluşturacak güçte olmalıdır.** Göğüs yükseldiği görülebilmelidir.

- **Yaklaşık 1 saniyede soluk verilmelidir.** Fazla hızlı veya yavaş olmamasına dikkat edilir.

- **Solutma yaptırdıktan sonra yükselen göğsün yeniden eski haline gelmesine izin verilmelidir.**

- **Aşırı solutmadan kaçınılmalıdır.** Aşırı solutma mideye hava kaçmasına, göğüs içi basıncının artmasına ve kalp debisinin azalmasına neden olur.

### Dolaşımı Yeterli ise (Nabız 60'ın Üzerinde):

**Süt çocuğu ve çocuklarda:** 20-30 solunum/dakika (yaklaşık 2-3 saniyede bir)

**Erişkinlerde:** 10-12 solunum/dakika (yaklaşık 5-6 saniyede bir)

Sağlık personelinin müdahale ettiği kardiyak arrest durumunda, ileri hava yolu (endotrakeal tüp veya supraglottik hava yolu) sağlanan tüm yaş grubu olgularda 20-30 solunum/dakika (yaklaşık her 2-3 saniyede bir) uygulanır.

---

## SÜT ÇOCUĞUNDA SOLUTMA İŞLEMİ

Uygulayıcının ağzı çocuğun ağız ve burnunu kapsayacak şekilde yerleştirilir. Eğer ağız ve burun tam kapsanamazsa ağızdan ağıza solutulur.

---

## BİR YAŞIN ÜZERİNDE SOLUTMA İŞLEMİ

Havayolu açılırken, uygulayıcının ağzı çocuğun ağzını kapsayacak şekilde yerleştirilir, burun kapatılarak solutulur.

---

## TEK KİŞİ BALON-MASKE UYGULAMASI

Baş parmak ve işaret parmağı maskeye yerleştirilir (C şekli oluşturur), diğer üç parmak ile çene altından tutularak (E şekli oluşturur) yukarı doğru çekilir. Böylece hem maske yüzde iyi bir şekilde oturur hem de havayolu açık tutulur.

---

## İKİ KİŞİ İLE BALON-MASKE UYGULAMASI

Bir kişi E-C tekniğini uygularken (iki elle maske tutarak havayolunu açık tutar) diğer kişi balon-maske ile solutma işlemini yapar. Bu yöntem tek kişiyle yapılan uygulamaya göre daha etkilidir.

---

## 2025 KILAVUZU İLERİ HAVAYOLU HAKKINDA GÜNCEL ÖNERİ

İleri havayolu (endotrakeal entübasyon veya supraglottik hava yolu) için yeterli kanıt olmaması nedeniyle, bag-mask ventilasyonun yeterli olduğu durumlarda entübasyona öncelik verilmemesi önerildi. Hedef, kardiyopulmoner resüsitasyon kesintilerini en aza indirmektir.

---

## GÖĞÜS YETERİNCE HAVALANMIYORSA NE YAPILMALI

Eğer göğüs yeterince havalanmıyorsa aşağıdaki adımları uygulayın:

1. Başa yeniden pozisyon verin. Havayolu açıklığı yeniden sağlayın.
2. Maske yerleşimini kontrol edin. Maske yüzde iyi oturuyor mu?
3. Balonu kontrol edin. Balon çalışır durumda mı, sıkıntısı var mı?
4. Yabancı cisim açısından değerlendirin. Ağızda veya boğazda yabancı cisim var mı?

---

## DOLAŞIMIN DEĞERLENDİRİLMESİ

Dolaşımın değerlendirilmesinde altın standart nabız kontrolüdür.

### Diğer işaretler:
- Solunumun olması
- Öksürük olması
- Uygulayıcının solutmasına tepki göstermesi

Ancak bunlar tek başına güvenilir değil, mutlaka nabız kontrol edilmelidir.

---

## NABIZ MUAYENESİ - 1 YAŞIN ALTINDA

Üst kolda dirsek ile omuz arasında işaret ve orta parmak ile brakiyal arter palpe edilir. Bebeklerde brakiyal arter daha kolay hissedilir.

---

## NABIZ MUAYENESİ - 1 YAŞ ÜSTÜNDE

2. ve 3. parmak ile trakea ile sternokleidomastoid kas arasındaki karotid arter palpe edilir. Sağlık personeli, femoral nabzı da palpe edebilir.

---

## 2025 KILAVUZU NABIZ KONTROLU HAKKINDA ÖNEMLİ DEĞİŞİKLİK

Sağlık çalışanlarında da bebek ve çocuklarda nabız varlığını veya yokluğunu 10 saniye içinde doğru olarak değerlendiremedikleri gösterilmiştir.

**2025 kılavuzuna göre**, resüsitatörlere, nabız kontrolü yapmadan "bilinçsiz, solunumu olmayan ve yaşam belirtisi göstermeyen" çocuklarda hemen KPR başlatmaları öneriliyor.

Bu, klinikte hız ve basitlik açısından büyük bir değişiklik: özellikle eğitim ve pratikte "nabız bak, emin ol" gecikmelerini önlemeyi hedefliyor.

---

## KALP MASAJI NE ZAMAN BAŞLANIR

Aşağıdaki durumlarda kalp masajı başlanır:

- Uyaranlara yanıtsız
- Solunuyor veya gasping yapıyorsa
- Sağlık çalışanları 10 saniye içinde nabız kontrolü ile nabız palpe edemezlerse
- Yeterli oksijenizasyon ve ventilasyona rağmen nabız 60'ın altında ise

---

## SÜT ÇOCUKLARINDA KALP MASAJI - İKİ PARMAK TEKNİĞİ

Bir el ile sırt desteklenir iken diğer elin 2. ve 3. parmakları, iki meme başını birleştiren çizginin hemen altında, sternum üzerine dik olarak yerleştirilerek masaj yapılır.

---

## SÜT ÇOCUKLARINDA KALP MASAJI - İKİ BAŞ PARMAK TEKNİĞİ

Her iki el sırt ve göğsü kavrayacak şekilde sarılır. Başparmaklar, iki meme başını birleştiren çizginin hemen altında, sternum üzerine dik olarak yerleştirilerek masaj yapılır. Bu teknik daha fazla basınç üretir ve daha etkilidir, özellikle sağlık personeli için önerilir.

---

## ÇOCUKLARDA KALP MASAJI

Vücut boyutuna veya kurtarıcının vücut boyutuna göre tek veya iki elle yapılır.

El topuğu, iki meme başını birleştiren çizgi hizasında, orta hatta sternum üstüne yerleştirilir. Ksifoide (kılıç kırığı çıkıntısı) veya kostalara (kaburğalara) bası yapılmaz. Kaburğaların kırılma riski vardır.

---

## SADECE KOMPRESYONLA KPR

Bebek ve çocuklarda ventilasyonun önemli rolü olduğu gösterilmiştir. Buna karşılık, ventilasyon yapamayan ya da yapmak istemeyen halktan kurtarıcıların ventilasyon yapmadan sadece kardiyak kompresyon yapmaları önerilmiştir. Hiç KPR yapılmaması durumuna göre sadece kompresyonla KPR yapılması daha iyidir.

---

## 2025 KILAVUZU SADECE KOMPRESYONLA KPR HAKKINDA

**Genel sonuç:** Solunumsuz KPR, erişkinlerde geleneksel KPR kadar etkili bulundu, ancak çocuklar için kanıt yetersiz.

Özellikle 2021 tarihli büyük pediatrik kohortlar çocuklarda da el-only KPR'nin tamamen etkisiz olmadığını, ama solunum eklenirse sonuçların daha iyi olduğunu gösteriyor.

---

## GÖĞÜS BASI DERİNLİĞİ

Göğüs basılarının etkili olabilmesi için göğüs ön-arka çapının en az 1/3'ü kadar bası uygulanması gerekir:

- **İnfantlarda** 4 cm
- **Çocuklarda** 5 cm bası derinliği
- **Adolesanlarda** ise en az 5 cm ancak maksimum 6 cm derinlikte olacak güçte göğüs kompresyonu yapılmalıdır.

Fazla derin bası iç organ yaralanmalarına neden olabilir, yetersiz bası ise etkisiz resüsitasyona yol açar.

---

## KALP MASAJI / SOLUTMA ORANI

- Çocuklarda iki veya daha fazla kurtarıcı varsa **15:2** oranında uygulanır.

- Tek kurtarıcı varsa **30:2** oranında uygulanır.

- Erişkinlerde ise her iki durumda da **30:2** oranında uygulanır.

---

## KALP MASAJI / SOLUTMA KOORDİNASYONU

Kalp masajı ve solutma yapılan hastalarda mümkün olduğunca kalp masajına ara verilmemelidir.

**İleri havayolu elde edinceye kadar senkronize yapılır:** 15 veya 30 göğüs kompresyonundan sonra ara verilerek 2 solunum yapılır.

**Entübe veya laringeyal maske ile solutulan hastalarda kalp masajı ve solunum bağımsız yapılır:**
- Kalp masajı en az 100/dakika, en fazla 120/dakika hızında sürekli yapılır.
- Solutma 25-30 solunum/dakika (her 2-3 saniyede bir) olacak şekilde bağımsız yapılır.

---

## OTOMATİK GÖĞÜS KOMPRESYON CİHAZLARI

Manuel göğüs kompresyonuna üstünlüğü yoktur. Özel durumlarda (uzun süre sürecek taşıma, ambulans içinde, anjiyografi sırasında gibi) kullanılabilir.

---

## ETKİLİ GÖĞÜS KOMPRESYONUNUN ÖZELLİKLERİ

**Göğüs bası güçlü olmalıdır:** Göğüs ön-arka çapının 1/3'ü kadar derinlikte olmalı.

**Hızlı olmalıdır:** En az 100/dakika, maksimum 120/dakika.

**Kalp masajı ve solutma yapılan hastalarda mümkün olduğunca ara verilmemelidir:** Kesintiler minimize edilmelidir.

**Göğsün kalkmasına izin verilmelidir:** Her basıdan sonra göğüs tamamen eski haline dönmelidir.

**Aşırı ventilasyondan kaçınılmalıdır:** Fazla solutma zararlıdır.

---

## KARDİYOPULMONER CANLANDIRMANIN ETKİNLİĞİ NASIL ANLAŞILIR

KPR'nin etkili olup olmadığını anlamak için aşağıdaki parametreler kullanılır:

- **Diyastol sonu arter basıncının 25-30 mmHg üzerinde olması** KPR'nin etkili olduğunu gösterir.

- **ETCO2 (end-tidal karbondioksit) sürekli olarak 17 mmHg üzerinde ise** KPR etkilidir.

- **KPR geri bildirim cihazlarının kullanılması:** Görsel ve sözel geri bildirim veren cihazlar kompresyon derinliğini ve hızını optimize eder.

---

## ÇOCUKLARDA SOLUNUM-DOLAŞIM DESTEĞİ DÖNGÜSÜ

### Her döngü:
- 15 veya 30 kalp masajı ve iki solutma şeklinde uygulanır.
- Yaklaşık 9-18 saniye sürmelidir.
- Dakikada en az 100 en fazla 120 kalp masajı yapılmalıdır.

### Eğer kalp hızı 60'ın üzerinde ve solunumu yoksa:
- Kalp masajı sonlandırılır.
- Solunuma dakikada 20-30 (her 2-3 saniyede bir) kez olacak şekilde devam edilir.

---

## ABC Mİ, CAB MI?

Erişkin ventriküler fibrilasyon (VF) kardiyak arrestlerde kompresyon, ventilasyondan daha önemlidir. Kompresyonla başlamak ventilasyonu sadece 5,7 saniye geciktirir.

Asfiktik kardiyak arrestlerde ise ventilasyon daha önemlidir.

Daha fazla hastanın KPR almasının sağlanması umularak CAB uygulaması önerilmekte.

**2025 kılavuzunda önemli bir yenilik olarak**, "kompresyon önce" (CAB) veya "havayolu-solunum önce" (ABC) yaklaşımının her ikisinin de çocuklar için makul olduğu belirtildi. Duruma göre uygun olan seçilmelidir.

---

## YABANCI CİSİM ASPİRASYONU

Yabancı cisim aspirasyonu çocuklarda sık görülen ve hayati tehdit oluşturan bir durumdur.

---

## YABANCI CİSİM ASPİRASYONU EPİDEMİYOLOJİSİ

Yabancı cisme bağlı ölümlerin %90'ı 5 yaş altında görülür. Yabancı cisim aspirasyonu krup ve epiglottit (boğaz kapağı iltihplanması) gibi diğer solunum sıkıntısı nedenlerinden ayrılmalıdır.

### Kısmi tıkanma/tam tıkanma ayrımı yapılmalıdır:

**Kısmi Tıkanma:** Çocuk öksürük yapabiliyor, ses çıkarabiliyor. Bu durumda çocuğun öksürüğüne müdahale etmeyin. Kendiliğinden yabancı cismi çıkarmaya çalışsın.

**Tam Tıkanma:** Çocuk öksüremiyor, ses çıkmıyor, solunum yapmıyor, siyanoz gelişiyor. Acil müdahale gerekir.

---

## YABANCI CİSİM ÇIKARMA MANEVRALARI

### Süt çocuğu (1 yaşın altında):
- Sırt vuruşu
- Göğüs vuruşu

### Bir yaş sonrası (çocuk ve erişkin):
- Abdominal manevra (Heimlich manevrası)

---

## YABANCI CİSİM ASPİRASYONUNDA MÜDAHALE NE ZAMAN YAPILIR

Kendiliğinden öksüren ve solunum çabası olan çocuğa müdahale etmeyin. Ancak aşağıdaki durumlarda müdahale edin:

- Öksürük yetersizse
- Sesi kesilirse
- Solunum sıkıntısı artarsa
- Stridor (hırıltı) gelişirse
- Çocuk tepki vermemeye başlarsa

---

## SÜT ÇOCUĞUNDA YABANCI CİSİM ÇIKARILMASI

1. Bir el ile göğüs desteklenerek baş gövdeden daha aşağıya kaydırılır (Trandelenburg pozisyonu).

2. Diğer elin topuğu ile iki skapula (kürek kemiği) arasına 5 kez vurulur.

3. Cisim çıkmamışsa:

4. Bebek sırtüstü pozisyona getirilir. Bir el ile sırt ve baş desteklenerek Trandelenburg pozisyonuna getirilir.

5. Sternum alt yarısına baş yönüne doğru bası yaparak göğüs kafesi toplam 5 kez sıkıştırılır. (Kalp masajı benzeri ancak daha yavaş ve daha güçlü)

6. **Abdominal manevra (Heimlich) yapılmamalıdır.** Bebeklerde iç organ yaralanma riski yüksektir.

---

## BİLİNCİ AÇIK ÇOCUKTA YABANCI CİSİM ÇIKARTILMASI (HEİMLİCH MANEVRASI)

1. Çocuğa ne yapılacağını anlatın. Çocuğu sakinleştirmeye çalışın.

2. Bir eli yumruk yapıp diğer eli üzerine sararak, göbeğin üstü-sternumun altına gelecek şekilde yerleştirin.

3. Yabancı cisim çıkana kadar veya hastanın bilinci kapanana kadar içeri-yukarı doğru bastırın.

4. Her seferinde güçlü, ayrı basılar yapın.

---

## BİLİNCİ KAPALI ÇOCUKTA YABANCI CİSMİN ÇIKARILMASI

**Parmak körlemesine sokulmamalıdır.** Görülmeden parmakla arama yapmak yabancı cismi daha derine itebilir.

Ağızda yabancı cisim görülüyorsa, diğer el ile çıkarılır.

Farinksteki (boğaz) yabancı cismi sadece sağlık personeli çıkarmaya çalışmalıdır. Laringoskop gibi araçlar gerekebilir.

Yabancı cisim çıkarıldıktan sonra tekrar solutulur ve solunum kontrolü yapılır.

**2025 kılavuzuna göre:** Yabancı cisim aspirasyonuna bağlı bilinci kapalı olan çocukta yerde Heimlich manevrası uygulaması önerilmiyor. Hastaya direkt 30 göğüs bası ile başlanılarak KPR uygulanmalıdır. Göğüs bası yabancı cismi çıkarabilir.

---

## TEMEL YAŞAM DESTEĞİNDE ÖZEL DURUMLAR

---

## TRAVMADA TEMEL YAŞAM DESTEĞİ

Hava yolu tıkanıklığı oluşturabilecek ağız içi yabancı cisimler aspire edilmelidir. Kan pıhtısı, kusmuk, dişler gibi.

Sağlık çalışanları "çene itme" manevrası ile havayolunu açmalıdır. Başarılı olunamazsa "baş geri çene yukarı" manevrası yapılmalıdır.

Boyun sabillenmesi unutulmamalı, servikal boyunluk takılmalıdır. Spinal kord hasarı riski vardır.

Hasta sırt tahtasına sabitlenerek taşınmalıdır. Travma hastalarında omurga koruma ilkeleri uygulanmalıdır.

---

## SUDA BOĞULMADA TEMEL YAŞAM DESTEĞİ

Boğulmanın süresi, suyun ısısı ve KPR etkinliği prognozu belirler. Soğuk suda boğulmalarda hipoterminin koruyucu etkisi vardır.

Sudan mümkün olduğunca hızla olgu çıkarılmalıdır. Su içinde solutmaya başlanabilir eğer güvenli şekilde yaklaşma mümkünse.

Sudan çıkarılınca derhal KPR başlanmalıdır.

Tek kişi varsa 5 siklus (yaklaşık 2 dakika) KPR sonrası 112 aramalıdır.

**"No one is dead until warm and dead"** - "Kimse ısınıncaya kadar ölü değildir" ilkesi vardır. Hipotermik hastalarda uzun süre resüsitasyon yapılabilir.

---

## COVID-19 VE TEMEL YAŞAM DESTEĞİ

COVID-19 pandemisi sırasında resüsitasyon uygulamalarında bazı değişiklikler yapılmıştır. Aerosol oluşturan işlemler (ağızdan ağıza solunum, balon-maske ventilasyonu) sağlık çalışanları için enfeksiyon riski taşır. Kişisel koruyucu ekipman kullanımı önerilmiştir.

---

## GEBELERDE TEMEL YAŞAM DESTEĞİ

Gebelerde kardiyak arrest sırasında uterus büyük damarları baskı yapabilir. Sol lateral tilt pozisyonu (sol tarafa 15-30 derece yatırma) veya manuel uterus deviasyonu (uterusu manuel olarak sola kaydırma) uygulanır. Eğer KPR 4 dakika içinde başarılı olmazsa acil sezaryen düşünülmelidir.

---

## POST-KPR (RESÜSİTASYON SONRASI) BAKIM

Resüsitasyon başarılı olduktan sonra hastanın bakımı çok önemlidir:

**SpO2:** %94-99 arasında tutulmalıdır. Hiperoksi (aşırı oksijen) ve hipoksi (düşük oksijen) zararlıdır.

**PaCO2:** Normokapni (normal karbondioksit) sağlanmalıdır. Hiperkapni ve hipokapni beyni olumsuz etkiler.

**Sistolik kan basıncı:** 10. persentilin üzerinde tutulmalıdır. Hipotansiyon önlenmelidir.

**Ateşi önleyin:** Ateş beyin hasarını artırır. Normotermi veya hafif hipotermi sağlanabilir.

**Nöbetleri tedavi edin, profilaksi (önleyici tedavi) vermeyin:** Sadece nöbet olursa tedavi edin.

**Nörolojik ve hemodinamik izlem 72 saat boyunca sürdürün:** Kritik dönem ilk 72 saattir.

---

## SON NOT

Temel yaşam desteği, kardiyak arrest durumunda hayat kurtarıcı bir beceridir. Erken tanıma, erken KPR, erken defibrilasyon ve erken ileri yaşam desteği yaşam zincirini oluşturur. Her halka önemlidir ve zincirin gücü en zayıf halka kadar güçlüdür. Halktan kişiler de dahil herkesin temel yaşam desteği bilgisine sahip olması hayat kurtarabilir.